# პირამიდები


## შესავალი: ანუ წარსულიდან უფრო წარსულში


მზე ჯერ კიდევ ახალგაწითლებული გახლდათ, პალმის ჩრდილში რომ ვიჯექი და, რაკი ალბათ არც ერთი ძველეგვიპტური ისტორია დაწყებულა ვაშლის წვენით, ქოქოსის წვენს მივირთმევდი. ალიმიც იქვე იჯდა და პაპირუსზე რაღაცას ხატავდა.

\- ნახე, ახალი იეროგლიფი მოვიგონე, - მახარა.

\- მშვენიერია, - შევუქე, - მაგრამ ეგ ხომ უკვე არსებობს?

გაკვირვებით შეხედა თავისსავე ნახატს. ამასობაში თავში ხელი შემოვირტყი:

\- მართალი ხარ, - გადავთქვი, - მე რომ მახსოვს, იმას სამი ხაზი ჰქონდა. ამას - წრე აქვს.
კმაყოფილების ნიშნად გაიღიმა და თავი დააქნია. მიუხედავად იმისა, რომ უკვე თვეები მქონდა გატარებული ეგვიპტეში, მაინც მავიწყდებოდა ხოლმე, რომ მომავლიდან ვიყავი წამოსული და ბევრი რამ იყო ისეთი, რისი ცოდნაც არ უნდა გამემჟღავნებინა: იეროგლიფები, სფინქსის ცხვირი, ეკონომიკური კრიზისი.

ჩამოსულს პირამიდები უკვე აგებული დამხვდა. არა, არაა მთლად სწორი წინადადება. უფრო სწორად, იმ დროს ჩამოვედი, რომ პირამიდები უკვე აგებული ყოფილიყო. იმ იმედით, რა თქმა უნდა, რომ ვინმეს ბაბუა მომიყვებოდა მისივე ბაბუის მონაყოლ ამბებს, როგორ ააშენეს ამ უკანასკნელის ბაბუამ და ამ ახალი უკანასკნელის მეგობრებმა პირამიდები. არ აღმოჩნდა მარტივი ამბავი. ეგვიპტელს რომ ჰკითხო, "რამ აგაშენებინათ ამხელა პირამიდებიო?", გიპასუხებს "დიახ, ბატონო, სწორედ მისი შეწევნით ავაშენეთო," და მუხლებზე დაემხობა. წამოაყენებ, დაუზუსტებ: "არა, ეგ რა კი არა,ნაცვალსახელიო," ეტყვი. "რა?" გაიკვირვებს. "ჰო, რა," დაუდასტურებ. და ისევ მუხლებზე დაემხობა. მოკლედ, ვერ გაიგებ. ამიტომ გადავწყვიტე, კიდევ უფრო წარსულში წავსულიყავი და მენახა, ერთი, რას და როგორ საქმიანობდნენ პირამიდათმშენებლები. მინდოდა, ალიმიც წამეყვანა თან. ჯერ ერთი იმიტომ, რომ შევეჩვიე. მერე მეორე, არც ოჯახი ჰყავდა და არც ახლო ნათესავები. კატა ჰყავდა მხოლოდ, ისიც შელახული რეპუტაციით: სეტის თაყვანისცემას აბრალებდნენ ხოლმე, მაგრამ რამდენჯერაც დასწამეს, იმდენჯერვე საკმაოდ მყარი ალიბი აღმოაჩნდა. ერთი სიტყვით, კატა საკუთარ თავს მიხედავდა, მთავარია, ალიმი დამერწმუნებინა, რომ წამომყოლოდა.

\- იცი, გავიგე, სადღაც ჯერ კიდევ აშენებენ პირამიდებს, - წამოვიწყე.

ცხადია, არ მომიტყუებია. მსგავსი წინადადებები ტყუილად ვერ ჩაითვლება, როცა სივრცის მაგივრად დროსა და სივრცეზე საუბრობ (მერე რა, რომ შენმა თანამოსაუბრემ არ იცის, რომ დროსა და სივრცეზე საუბრობ... ან დრო და სივრცე რა არის).

\- მართლა? - ამომხედა და ჩრდილებით თამაშს დროებით თავი დაანება.

\- მართლა, - დავუმოწმე, - თუ გინდა, იქნებ, წავიდეთ და ვნახოთ.

\- წავიდეთ.


## თოვლი

ადამიანებმა სივრცე-დროის ოთხ განზომილებათაგან დროში გადაადგილება ყველაზე გვიან, ან, სხვანაირად რომ ვთქვათ, დასაწყისიდან ყველაზე უფრო შორს ვისწავლეთ. დიდად გასაკვირი არცაა. ბავშვს რომ კლდეზე ასწავლო სიარული, უფრო წაქცევას ისწავლის, ვიდრე სიარულს. დასაწყისთან ახლოს დროც ციცაბოა, დამრეცი. შემდეგ სწორდება და გვიადვილებს სწავლას. აი, რომ ისწავლი, მერე ციცაბო დროებშიც მარტივად ივლი.

არსებობს დროის მანქანები, დროის მატარებლები, დროის წყალქვეშა გემები. მაგრამ მე ეგვიპტეში მაინც ფეხით ვარ წამოსული. ასე ჯობია, მე თუ მკითხავთ. გარშემომყოფებს ნაკლებად შეაწუხებ. ჯერ არ ვიცით, რატომ, მაგრამ აღმოჩნდა, რომ დროში წაღმა მოგზაურნი დროში უკუღმა მოგზაურებს ვერ ამჩნევენ. გარდა იმ იშვიათი შემთხვევებისა, რა თქმა უნდა, როცა ეს უკანასკნელნი ყავის დასალევად შეყოვნდებიან. აქვე დავაზუსტებ, რომ უკიდურესად საჩქარო შემთხვევებში ყავა მოგზაურობისასაც დაილევა, მაგრამ პრობლემა ის გახლავთ, რომ დაუჯერებლად სწრაფი ტემპით ცივდება (ან ცხელდება... გააჩნია, საით მიდიხარ).

დროში ფეხით მოგზაურობას კიდევ ერთი პლიუსი აქვს: შეგიძლია, ვინც გინდა ის წაიყვანო ისე, რომ ვერც კი მიხვდეს, დროში დადის თუ სივრცეში. ცხადია, დაკვირვებული თვალი მაინც აღმოაჩენს, რომ ერთ ადგილასაა გაჩერებული და გარშემო საკმაოდ უცნაურად მოძრაობენ ნივთები, მაგრამ ვინღა იყურება დღეს გარშემო?

პირველი პირამიდა, როგორც ირწმუნებიან ეგვიპტური პაპირუსები, ვინმე ჟოსერ ბაჰამ ააშენა შარიანი მეზობლის თავიდან ასარიდებლად. მეზობლის, რომელიც ყოველ რამდენიმე დღეში ერთხელ დადგებოდა ხოლმე ეზოთა საზღვარზე და ჟოსერს ებუზღუნებოდა, შენი სახლის ჩრდილი ჩემს ეზომდე მოდის და გაწიეო. ჟოსერმაც დაიწყო პირამიდის შენება იმ მოლოდინით, რომ ერთხელაც შარის საძიებლად გამოსული მეზობელი გაიხედავდა, გამოიხედავდა, ვერაფრით მიაგნებდა სახლის ჩრდილს, ცხვირწინ აწეული საჩვენებელი თითი მოეხრებოდა და უკან გაბრუნდებოდა.

ჟოსერ ბაჰას პირამიდას სრულყოფილებამდე სულ ერთი აგური აკლდა, როცა აჟიტირებულ ჟოსერს ის ხელიდან გაუვარდა, თავში დაეცა და ოსირისთან გაამგზავრა. გარშემო შეკრებილმა ხალხმა ბევრი იფიქრა და გადაწყვიტა, რომ ამ ბოლო აგურის პირამიდის წვერში შემოდება ზედმეტად მარტივი გადაწყვეტილება იყო და ვერაფრის დიდებით ვერ იქნებოდა სწორი. ამიტომაცაა, რომ ჟოსერის პირამიდა არასდროს დასრულებულა და ეგვიპტური პირამიდების სიაშიც იშვიათად შეხვდებით. თავად ჟოსერი მისსავე დაუსრულებელ პირამიდაში დამარხეს და მსგავსი ნაგებობების სამარხებად გამოყენების იდეა მალევე აიტაცეს დანარჩენებმაც.

სწორედ, ამ ატაცების პერიოდს ვუმიზნებდი სამოგზაუროდ. სხვა ყველაფერთან ერთად, ალიმისთვისაც მშვენიერი დრო გახლდათ, რაკი სულ მცირე ორი თაობით ვიყავით დაშორებული და, მოგეხსენებათ, დროის პოლიცია საკმაოდ მკაცრად აკონტროლებს საკუთარ მამად გახდომის შემთხვევებს (საკუთარ ბაბუობას, ჯანდაბას, გპატიობენ). ყველაფერი მზად იყო სამოგზაუროდ. ყველაფერი გავთვალე. გარდა ერთი ნიუანსისა.

\- ორლანდო მოგყავს?! - წამოვიყვირე.

\- აბა, ვის დავუტოვო? - მხრები აიჩეჩა ალიმმა.

კინაღამ ვუპასუხე, ძაღლებს-მეთქი. მაგრამ მერე გამახსენდა: რა უნდათ ძაღლებს ეგვიპტეში? მიხვდებოდით, რომ ორლანდო ალიმის კატაა. იმასაც, რომ მე და ორლანდო დიდად არ ვძმაკაცობთ.

\- იცი, სადაც მივდივართ, იქ სეტი დიდად არ უყვართ, - წამოვიწყე იმპროვიზაცია, - იქ უფრო ჰორუსი...

\- ხომ გითხარი, ეგ ამბავი ტყუილია-მეთქი.

\- ამბები, - შევუსწორე.

\- თუნდაც. ორლანდო სეტის თაყვანისმცემელი არ არის.

\- მე გაგაფრთხილე, - ხელი ჩავიქნიე და გადავწყვიტე, თუ ორლანდოს რამე მოუვიდოდა (და, საჭიროების შემთხვევაში, ამაზე პირადად ვიზრუნებდი), მაშინვე ჰორუსის ქურუმებს დავაბრალებდი და მშვიდად გავაგრძელებდი ცხოვრებას.

არასწორად არ გამიგოთ. საქმე ისაა, რომ ჩვენს დროში არავინ იცის, რა სურთ კატებს. მომავლიდან კი ისმის ჭორები, რომ ადრე თუ გვიან გაირკვევა, მაგრამ იმაზე ადრე არა, როცა გაირკვევა, თუ რა სურთ ქალებს. და რაკი ყველა მამაკაცს მკაცრად ეკრძალება ამ უკანასკნელი მოვლენისა და შემდგომ თარიღებში მოგზაურობა, პირადად მე ბევრს ვერაფერს გეტყვით ამ საკითხზე. მხოლოდ იმის თქმა შემიძლია, რომ საზოგადოების ნაწილი შეთანხმდა (შევთანხმდით, კი ბატონო), რომ სანამ კატების მთავარ მიზანს გავიგებდეთ, უსაფრთხოების მიზნით, ყოველ ჯერზე ვგულისხმობთ, რომ ეს მიზანი სამყაროს დაპყრობაა.

ალიმმა ბარგი ჩაალაგა, ორლანდო ხელში აიყვანა და გზას გავუდექით. გზად ბევრ რამეზე ვისაუბრეთ. ცხადია, იეროგლიფების, სფინქსის ცხვირის და ეკონომიკური კრიზისის გამოკლებით. კაცმა რომ თქვას, ნაბიჯებს თუ სწორად შეარჩევ, დროში მოგზაურობა ზუსტად იმდენი ხნით გაგრძელდება, რამდენიც გინდა. მაგრამ, ჩემს შემთხვევაში, რაკი ჩემი ნაბიჯები ალიმისას იყო მორგებული, მგზავრობა იმაზე ხანგრძლივი აღმოჩნდა, ვიდრე ვაპირებდი. მეორე საკითხია, რომ გზა ამერია, მაგრამ მივალთ მაქამდე.

\- შემთხვევით ხალხზე მომიყევი, - შემახსენა ალიმმა რამდენიმე დღის წინ წამოწყებული ამბავი. დროში მოგზაურობისას ზედმეტად ფრთხილი არავინაა. ალიმს მხოლოდ ისეთ ამბებს ვუყვებოდი, რაც საინტერესო იქნებოდა, მაგრამ დიდადაც ვერ შეუცვლიდა ცხოვრებას.

შემთხვევითი ხალხი ჩვენგან არც ისე შორს, ერთ-ერთი ეგზოპლანეტის ერთ-ერთ კონტინენტზე მცხოვრები მოსახლეობაა. მოსახლეობა, რომელიც დაიღალა თანაპლანეტელების უსაზღვროდ შემაწუხებელი მიკერძოებულობით და გადაწყვიტეს, რომ ტურისტსაც კი არ შეუშვებენ საკუთარ კონტინენტზე, თუ ეს ტურისტი საკმარისი დოზით შემთხვევითი არაა. ვიზის აღებისას რამდენიმე ასეულჯერ გიწევს ხურდის აგდება. შემდეგ ამოწმებენ, რამდენად ემთხვევა შენი სტატისტიკა შემთხვევითს (და რამდენადაა ეს დამთხვევა შემთხვევითი) და ამ ყველაფრის შემდეგ მაინც კაცმა არ იცის, შეგიშვებენ თუ არა კონტინენტზე. მახსოვს, ჩემს მეგობარ დესმონდს საზღვარზე აღმოუჩინეს, რომ უფრო გერბებისკენ იხრებოდა, ვიდრე საფასურისკენ. შემთხვევით გადაურჩა საზღვრის პოლიციას.

\- არ მეგონა, თუ გახსოვდა, - მოვემზადე მოსაყოლად.

\- ახლა გამახსენდა. იცი, მგონი, ჩემი მეზობელი შემთხვევითია.

\- შეგიძლია, შეამოწმო, მარტივია: იღებ მონეტას... - აქ ორივე გავჩერდით და ქვემოთ დავიხედეთ.

ქვიშა ბევრად უფრო ფაფუკი იყო, ვიდრე აქამდე. ბევრად უფრო თეთრიც. და საერთოდ... სულაც არ იყო ქვიშა. თოვლის შემხედვარე ალიმს თვალები გაუფართოვდა, ფეხებით შეათამაშა, უცებ ადგილიდან მოსწყდა და მზის ანარეკლს გაეკიდა განათებული სახით. შეშინებული ორლანდო ხელებიდან გაუსხლტა და მეორე მხარეს გაიქცა. მიხვდებოდით, რომელ მათგანს გავეკიდე.

მირბოდა ალიმი, გაურბოდა ანარეკლიც. ერთი-ორჯერ შეჩერდა (ალიმიც, ანარეკლიც), უკან გამოიხედა ანარეკლის თავგზის ასაბნევად და ეშმაკური ღიმილით ისევ გაეკიდა. აქვე გაგიმხელთ, რომ ალიმი აქ ჩვიდმეტი წლისაა. და ჩვიდმეტი წლის ბიჭის კვალობაზე საკმაოდ გრძელი ნაბიჯებითაც მიხტის. თვალს სჭრის ანარეკლი, მაგრამ მიხტის. მხოლოდ მაშინ წამოვეწიე, როცა სტრატეგიის შესაცვლელად გაჩერდა.

\- გაგიჟდი?

\- ბოდიში, - სული მოითქვა, - ორლანდო სად არის?

\- მეორე მხარეს.

\- რა უნდა მეორე მხარეს?

\- მე რა ვიცი. შენ რა გინდა ამ მხარეს?

ზურგს უკან გაიშვირა თითი, ანარეკლისკენ.

\- ეგ მზეა.

\- ქვევით რა უნდა?

\- ოაზისში არ ყოფილხარ?

\- ეგ ექსკურსია ჩაგვეშალა.

\- ა, ჰო... კარგი, წამოდი.

ძლივს მოსწყდა ანარეკლს. უდაბნოში თოვლი ხშირად არაა. ამიტომ, უკვე ვიცოდი, სადაც (უფრო სწორად, როდესაც) ვიყავით: გამყინვარების პერიოდში. მაგრამ, რომელში? ცაში ავიხედე, ერთი მთვარე მოჩანდა მხოლოდ. ესე იგი, მესამე და შემდგომი გამყინვარებები ვერ იქნება. მაგრამ, პირველია თუ მეორე?

ამასობაში, ერთი თბილად ჩაცმული კაცი შემოგვხვდა. ცალ ხელში ორლანდო ეჭირა, მეორეში - მზის ბატარეა. მეორე გამყინვარებაა.

\- ორლანდო! - დაიყვირა ალიმმა და უცნობს კატა გამოართვა. ორლანდომ ბრაზიანი თვალებით გამომხედა.

\- რა გინდა, შვილო, მიწის ზემოთ? - ჰკითხა უცნობმა ალიმს.

ალიმი დაიბნა და მე დამაბრალა.

\- მამაშენია? - ჰკითხა უცნობმა.

\- ბაბუა, - ჩავჩურჩულე.

\- ბაბუა, - გაიმეორა ალიმმა.

\- კარგი, წავედით, თორემ მზე, სადაცაა, ჩავა.

ალიმს უნდოდა, ეთქვა, რომ მზე ისედაც ქვემოთ იყო, მაგრამ რატომღაც მოერიდა. უცნობს გავყევით.

მიწის ქვეშ იმდენი მიწაც არ აღმოჩნდა, რამდენსაც ველოდით. სამაგიეროდ, აღმოჩნდა უზარმაზარი სივრცე, რომელიც ჭერზე დამაგრებული უამრავი ნათურით ისე იყო განათებული, მზიან დღეს ნაწილობრივ მოღრუბლულის სტატუსზე ჩამოაქვეითებდა. ამავე ჭერზე გახლდათ დამაგრებული რელსები. რელსებზე - იქაური ავტობუსები, რომლებსაც გამხდარი, წითელქუდიანი რობოტები მართავდნენ. ერთ-ერთ ასეთ ავტობუსში ავედით.

ავტობუსების რობოტებისთვის გადაბარება არც ისე მარტივი და სწრაფი პროცესი აღმოჩნდა კაცობრიობისთვის. დიდი ხნის განმავლობაში, როცა უკვე რობოტებიც გამოგონებულნი იყვნენ და ავტობუსებიც, ადამიანები მაინც ეჭვის თვალით უყურებდნენ რობოტებს და, ასე ვთქვათ, გასაღებს არ უთმობდნენ. არცაა გასაკვირი. სატრანსპორტო სისტემის მთლიანად რობოტების ხელებში გადაცემა დიდ პასუხისმგებლობასთანაა დაკავშირებული და იქამდე ვერ მოხერხდა, სანამ შესაბამისი ეთიკის ნორმები საკმარისად არ დაიხვეწებოდა. განსაკუთრებით დიდი დრო დასჭირდა რობოტების დაპროგრამებას, რომ შემხვედრი ავტობუსის მძღოლი რობოტისთვის ზუსტად იმ დროს და ზუსტად იმ ხანგრძლივობით დაექნიათ ხელი, რომ არც უზრდელობაში ჩასთვლოდათ, არც - თავის ზედმეტად გამოდებაში. ეს პროცესი განსაკუთრებით იმიტომ გაიწელა, რომ მონაცემები, რომლებსაც პროგრამისტები ნამდვილი მძღოლებისგან აგროვებდნენ, არანაირ არსებულ სტატისტიკურ მოდელს არ ექვემდებარებოდა. ამიტომ, სანამ ალგორითმზე მუშაობას გააგრძელებდნენ, ალბათობის თეორიაში რამდენიმე ახალი მოდელის შემუშავება დასჭირდათ. აქვე გირჩევთ, რომ თუ ოდესმე იმ დროში მოხვდებით, სადაც რობოტები ავტობუსებს მართავენ, ტერმინი "ნამდვილი მძღოლები" ხმამაღლა არ ახსენოთ, რადგან რობოტი მძღოლები დაპროგრამებულები არიან, რომ ეწყინოთ.

ერთ-ერთ გაჩერებაზე ავტობუსიდან გადმოვედით და მიწისკენ დავეშვით. არა... მიწა ახლა ზემოთაა. ამიტომ, უბრალოდ ვთქვათ, რომ ქვემოთ დავეშვით.

\- ეს არის მერია, - აგვიხსნა უცნობმა და სკამზე მიგვითითა, - ამ ბოლო დროს ძალიან ბევრ ხალხია აქ: ტურისტები, მკვლევარები, უბრალოდ ზედაპირზე აღმოჩენილი ადამიანები.

ოთახი, რომლისთვისაც სიტყვა "ოთახი" ზედმეტად პატარად ჟღერს, სავსე იყო ცოცხალი არსებებით, რომლებიც, ჩვენი დაკვირვებით, ერთადერთი მიზნით იყვნენ აქ: შესულიყვნენ მეორე ოთახში, რომელიც აქედან არ ჩანდა, რამდენად დიდი იყო, მაგრამ საკმარისად დიდად ეწერა მის კარებზე "მერი". უცებ, კარი გაიღო, საშუალო სიმაღლის კაცმა გამოიხედა და თანამშრომლების მიმართულებით დაიყვირა:

\- შემოუშვით შემდეგი, რას მიყურებთ?! ვერ ხედავთ, რამდენი საქმეა?!

\- ეს არის მერი? - იკითხა ალიმმა.

\- არა, ეგ მერი არაა, ეგ ჯერია, - უპასუხა უცნობმა, - მერს ძალიან ბევრი საქმე აქვს იმისთვის, რომ ოფისიდან თავის გამოყოფა მოახერხოს, ამიტომ ჯერი ჰყავს დაქირავებული, რომ მის მაგივრად იყვიროს ხოლმე.

ცოტა ხანში მეორე კარიდან, რომელიც მხოლოდ მაშინ შევამჩნიეთ, თავი გამოყო მეორე კაცმა და მსგავსი წინადადებები დაიყვირა.

\- ეს ვინაა? - ისევ იკითხა ალიმმა.

\- ეგ ვერაა.

\- უი... მე კაცი მეგონა, - გამოტყდა ალიმი.

\- კაცია, კი. უბრალოდ, ვერაა, - განმარტა უცნობმა, - ისე, ლერი ჰქვია.

\- თქვენ რა გქვიათ? - ახლაღა იკითხა ალიმმა.

\- მე? მე დათო.



## მერი

Coming soon...
